# Mensa gymnázium, o.p.s. - Maturitní zkouška z IVT - Zadání

## Pokyny
Níže najdete zadání čtyř úloh. Tři z nich naprogramujte ve vhodném programovacím jazyce, jednu můžete vynechat, nebo využít pro získání bonusových bodů. Na práci máte 240 minut, po krátké přestávce pak 15 minut na obhajobu před komisí.

Komunikovat smíte pouze se zkoušejícím(i), ale jinak můžete používat internet, literaturu, knihovny, tutoriály, dokumentace, svoje vlastní poznámky, svůj vlastní kód apod.

Pište přehledný, komentovaný, čitelný kód. Nebojte se ptát zkoušejících, v nejhorším vám neodpovíme, nebo nabídneme popostrčení kupředu za cenu bodové ztráty.

Není-li předepsaný formát vstupu/výstupu, zvolte vhodnou reprezentaci dle vlastního uvážení, která vám umožní předvést funkčnost algoritmu při obhajobě (stdin-out, konzolová aplikace, GUI, ...).

### Odevzdání a obhajoba
Založte si privátní GitHub repozitář(e), do kterého **průběžně pushujte** postup své práce. Do repozitáře [**nastavte přístup (colaborator)**](https://docs.github.com/en/account-and-profile/setting-up-and-managing-your-github-user-account/managing-access-to-your-personal-repositories/inviting-collaborators-to-a-personal-repository) pro následující GitHub účty:
* `hakenr`
* `KaterinD`

Při závěrečné obhajobě (15 min) bude vaším úkolem představit řešení a funkčnost jednotlivých úloh:
* vysvětlit stručně postup algoritmu,
* ukázat a popsat zdrojový kód (lze spojit s vysvětlováním algoritmu),
* předvést spustitelný a funkční program (musí být možné předat vstupy a ověřit výstupy)

Pamatujte na omezený čas obhajoby, na každou úlohu je max. 5 minut.

### Hodnocení
Za každou úlohu můžete získat 0-30 bodů, dalších 0-10 bodů pak můžete získat u obhajoby.
Výsledné hodnocení se určí takto:
* 86 a více bodů - výborné,
* 68 až 85 bodů - chvalitebné,
* 50 až 67 bodů - dobré,
* 33 až 49 bodů - dostatečné,
* 32 a méně bodů - nedostatečné - neuspěl(a)



## Úloha 1: Pohyb koně po šachovnici
Mějme šachovnici s M sloupci a N řádky, počáteční pozici A a koncovou pozici B. Napište program, který určí nejmenší možný počet tahů koněm pro přesun z A do B.

#### Vstupy
* rozměry šachovnice M a N (dvě čísla)
* souřadnice A (dvě čísla >= 1)
* souřadnice B (dvě čísla >= 1)

#### Výstup
* nejmenší možný počet tahů pro přesun koně na šachovnici MxN z pole A do pole B

#### Příklady
```
8x8 [4,4] [4,2] => 2 tahy
3x3 [1,1] [2,1] => 3 tahy
3x6 [2,1] [1,6] => 4 tahy
```


## Úloha 2: Převod zlomku na desetinné číslo s periodou
Mějme na vstupu racionální číslo A/B (zlomek). Při převodu takového čísla na desetinný zápis někdy dojdeme na nekonečný periodický rozvoj. Např. 1/3 = 0,33333333...

Napište program, který bude převádět zlomky na desetinný zápis a periodickou část označí závorkami.

#### Příklady
```
1/3 = 0.(3)
9/7 = 1.(285714)
45/46 = 0.9(7826086956521739130434)
22/5 = 4.4
```
(poslední racionální číslo nemá nekonečný periodický rozvoj)



## Úloha 3: Římská kalkulačka
Napište program, který bude sčítat římská čísla, tj. přijme na vstupu dvě kladná římská čísla a na výstup vypíše římské číslo, které je jejich součtem.

#### Příklady
```
II + III = V
IV + XI = XV
XLIX + L = XCIX
```


## Úloha 4: Barevný trojúhelník
Barevný trojúhelník je vytvořen z řady světel, z nichž každé má barvu červenou (R), zelenou (G), nebo modrou (B). Následující řada je vždy tvořena o jedním světlem méně, přičemž barvy jsou odvozeny od dvou sousedních světel z předchozí řady. Pokud mají stejnou barvu, je použita v nové  řadě. Pokud se liší, v nové řadě je chybějící barva. Tak postupujeme, dokud nedojdeme k jedinému světlu. Například
```
R R G B R G B B
 R B R G B R B
  G G B R G G
   G R G B G
    B B R R 
     B G R
      R B
       G
 ```
Napište program, který přijme počáteční řádek a vypíše barvu vrcholu trojúhelníku.

#### Příklady
```
RG => B
RBRGBRB => G
RRGBRGBB => G
```